[
  {
    "question": "1. Mi az a rövidlátás(myopia)?",
    "answer": "\n<p>a myops szó görögül: hunyorgó, pislogó. Egyre gyakoribb látáshiba, sőt manapság már nagyobb fokú myopiánál szembetegségként tekintünk rá. A távoli tárgyak képe homályos, elmosódott, mivel a kép a retina előtt keletkezik a szemben.<br>Kialakulásának több oka lehet:<br>1. A szem törőereje erősebb, mint az átlagos (kb. 60dpt) törőerő, viszont a szem tengelyének hossza átlagos (kb. 24mm) nagyságú.<br>2. A szem törőereje átlagos (kb. 60dpt), viszont a tengely hossza az átlagos szemhossznál (kb. 24mm) nagyobb.<br>3. Genetikai okok.<br>4. Életmódbeli okok (táplálkozás, sok digitális eszközhasználat, kevesebb szabadban töltött idő, stb.).</p>\n\n\n\n<p>Természetesen ha valakinél pl. örökletes hajlam van és még gyermekkorban olyan életvitelt is él a gyermek, ami fokozhatja a rövidlátás kialakulását, fokozódását, akkor a valószínűség még nagyobb, tehát több ok egymást erősíti.Több csoportja van. Korrigálható negatív előjelű, konkáv szemüveglencsével, vagy kontaktlencsével.</p>\n\n\n\n<p></p>\n"
  },
  {
    "question": "2. Mi az a távollátás (hypermetropia)?",
    "answer": "\n<p>Egy fénytörési hiba. Alkalmazkodás nélkül se távolra, se közelre nem lát élesen. Nem igazán szeretem ezt a megfogalmazást, hogy távollátás, mivel van olyan mértékű hypermetrop szem, ami már távolra se lát élesen (esetleg mondhatni távolra kevésbé rossz). A lényege: a végtelenből érkező fénysugarak az ideghártya mögött alkotnak ill. alkotnának éles képet, így egy pozitív előjelű, konvex, gyűjtőlencsével (kontaktlencse is lehet) a retina síkjára kell fókuszálni.</p>\n\n\n\n<p>Okai:<br>1. A szem törőereje kisebb, mint az átlagos törőerő, mérete pedig átlagos.<br>2. A szem törőereje átlagos, mérete pedig (tengelyének hossza) rövidebb az átlagosnál.<br>3. Genetikai okok.</p>\n\n\n\n<p>Szintén több csoportja van.</p>\n"
  },
  {
    "question": "3. Mi az az asztigmia (astigmia)? Ez ugyanaz, mint a szemtengelyferdülés?",
    "answer": "\n<p>A szem esetében valamely törőközegnek (a legtöbb esetben a szaruhártya), vagy akár törőközegeknek a geometriai szerkezete nem egységes a különböző irányokban. Ez azt jelenti, hogy a görbületi sugarak nem azonosak, ezáltal más a törőerő pl. vízszintesen és más függőlegesen. Elképzelni úgy lehet, hogy nem egy szabályos gömbfelszín mint pl. egy foci labda felszíne, hanem attól eltérő, mint pl. egy rögbi labdának a felszíne. Ezt kompenzálásképp cylinder dioptriával korrigáljuk, aminek van egy tengelye. FONTOS, hogy ez nem szemtengely ferdülés, vagy kancsalság, hanem egy „egyszerű” fénytörési hiba, amit mértéktől függően szemüveglencsével és kontaktlencsével is ki lehet korrigálni.</p>\n\n\n\n<p>Több csoportja van, iránytól és mértéktől függően.</p>\n"
  },
  {
    "question": "4. Mi az a presbyopia („öregszeműség”)?",
    "answer": "\n<p>A szemlencsénk alkalmazkodó képessége folyamatosan csökken. Ennek élettani oka van. A folyamat mindenkit érint, csak idő kérdése mikor lesz tapasztalható az egyén számára. Több dologtól is függ. Presbyopia-ról beszélünk, amikor már a különböző távolságokra más korrekció szükséges. Korrigálásának több módja lehet, egyfókuszú- vagy többfókuszú szemüveggel, esetleg multifokális kontaktlencsével. Illetve olyan is előfordulhat, hogy pl. egy kis-, vagy közepes fokú rövidlátó leveszi a szemüveget&#8230;</p>\n"
  },
  {
    "question": "5. Milyen időközönként érdemes látásvizsgálatra jelentkezni? ",
    "answer": "\n<p>Átlagosan elég 2-3 évente. Azonban vannak esetek, amikor gyakrabban kell. Magasvérnyomás, vagy cukorbetegség esetén, esetleg már valamilyen diagnosztizált szembetegség (pl. zöldhályog) van, akkor egyénileg évente, akár gyakrabban is. Ezeket mindig személyre szabottan elmondja a szakember. Gyerekeknél szintén helyzettől függően akár 3, 6 hónapos gyakoriságú kontrolltól az 1 éves időtartamig lehet. 18-20 éves korig érdemes évente kontrollra járni, ha nincsen panasz, akkor is. Nagyon fontos, hogy aki kontaktlencsét használ, évente menjen el kontrollra!</p>\n"
  },
  {
    "question": "6. Hogyan kezeljem helyesen a szemüvegemet?",
    "answer": "\n<p>A legfontosabb a két kézzel való fel- és levétel. Sokszor egyik kezünk foglalt, ilyenkor a szemüvegkeret középrészét ujjainkkal megtámasztva előre egyenesen tegyük. Egy oldalra való levétellel sérülhet a szemüvegszár csukló része és deformálódhat a szemüvegkeret. Rugós szárnál a rugó kitörhet.</p>\n\n\n\n<p>Öltözködéskor, bebújós felső ruházat le- és felvételénél ne hagyjuk magunkon a szemüveget.</p>\n\n\n\n<p>Mivel a szemüveg is egy használati eszköz, ezért karbantartást igényel. Alkalmanként vigyük szakemberhez, ellenőriztessük a csavarokat, kérjünk pontos beállítást. Ha probléma történik a szemüvegével pl.: elalszik benne, ráül, stb. ne próbálja otthon házilag barkácsolni. Többet árthat vele, akár végérvényesen is tönkreteheti. Egy szakember szakszerű szerszámokkal, gyakorlattal segítséget nyújthat.</p>\n"
  },
  {
    "question": "7. Hol tároljam a szemüvegemet?",
    "answer": "\n<p>A szemüveg méreteinek megfelelő kemény tokban ajánlott. Ha nagyobb a tok, csúszkál a szemüveg a tokban, sérülhet a szemüveglencse. Puha tokban könnyen megnyomódhat, deformálódhat, törhet a szemüveg. Sőt a műanyag szemüveglencse ki-be csúsztatással karcolódhat.<br>Ne helyezzünk a szemüvegtokba jegyzeteket, névjegykártyát, pénzt, kulcsot, tollat, stb.!<br>Olyan helyre ne tegyük a szemüvegünket, ahová le is ülhetünk pl.: szék, heverő, ágy, autó ülés.<br>Napsütéskor (főleg nyáron) járműben ne tegyük még tokban sem a műszerfalra, vagy olyan helyre ahol felhevülhet, így deformálódhat.<br>Ha a szemüveget letesszük, ne a szemüveglencsére helyezzük. Sőt a szemüveg szárait nem muszáj mindig becsukni, ha tudjuk, hogy rövid időn belül használni fogjuk.</p>\n\n\n\n<p>Ha valaki állandó szemüvegviselő, este lefekvésnél a szemüveg szárai becsukása nélkül, asztalra, éjjeli szekrényre teheti (ne a földre). Így reggel csak egy mozdulat a szemüveg felvétele. Ezzel a szemüvegünk élettartamát meghosszabbíthatjuk.</p>\n"
  },
  {
    "question": "8. Hogyan tisztítsam a szemüvegemet?",
    "answer": "\n<p>Szemüvegünk a napi használat során porosodhat, zsírosodhat és szennyeződhet.</p>\n\n\n\n<p>Rendszeresen mossuk szemüvegünket langyos csapvíz alatt szappannal vagy mosogatószerrel. Az optikusok a szemüveg szárazra törléséhez pelenkát használnak. Ezt ajánljuk otthon is a szemüveg mosása után. Helyettesíthető hasonló jó nedvszívó anyaggal (puha póló, atléta). Ezt a törlőkendőt csak erre a célra használjuk. Legyen ez a szemüveg törülközője. Tartsuk is ott, ahol a szemüvegünket mosni szoktuk. Papírzsebkendővel, papírtörlővel, szalvétával, műszálas vagy durvább anyagokkal való törlést kerüljük, ugyanis összekarcoljuk vele a szemüveglencséket.<br>Napközben ne töröljük rajtunk levő ruhába. Legyen nálunk egy mikroszálas szemüveg törlőkendő a szemüvegtokban, vagy külön. A mikroszálas törlőkendő használata előtt győződjünk meg arról, hogy a szemüveglencsén nincs por vagy egyéb „szilárd” szennyeződés. Ezzel a száraz törléssel ugyanis sokszor többet árthatunk, ha a szemüveglencsén a szilárd szennyeződést dörzsöljük. Ez még a jobb minőségű felületkezelt szemüveglencsékben is kárt okoz, elveszítve felületkezelési garanciájukat.</p>\n\n\n\n<p>Egyéb tisztító spray-ket csak szakember információja után használjon. Ablaktisztítót felületkezelt szemüveglencséhez ne használjunk, mert az antireflex réteg sérülhet.</p>\n\n\n\n<p>Vannak forgalomban egyszer használatos, általában alkohollal átitatott törlőkendők, melyeket csak akkor használhatunk, ha szemüvegünket rendszeresen mossuk. Ez nem helyettesíti a mosást!</p>\n"
  }
]